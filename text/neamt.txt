Actualul teritoriu al judetului Neamt a constituit o straveche si permanenta vatra de locuire, cele mai vechi urme de locuire datand din Paleoliticul superior, fiind reprezentate prin unelte din silex, arme din piatra si silex, vetre de foc etc. descoperite in zona localitatilor Ceahlau, Bistricioara, Piatra-Neamt, Piatra Soimului, s.a. Neoliticul este bine reprezentat prin numeroasele urme de asezari identificate la Izvoare , Hangu, Frumusica s.a. Vestigii de necontestat din epoca Bronzului au fost descoperite pe platoul Batca Doamnei, precum si in localitatile Borlesti si Costisa (secolele XIX-XIV i. Hr.). Din cea de-a doua Epoca a fierului (La Tene), si in special din secolul I i.Hr.-I d.Hr., dateaza vestigiile cetatii geto-dacice Petrodava, identificate pe platoul Batca Doamnei de pe Dealul Cernegura de la Piatra-Neamt sau urmele cetatilor de la Piatra Soimului si Cozla cu un bogat inventar. 