Cele mai vechi urme de locuire descoperite in perimetrul judetului Sibiu dateaza din paleolitic. Au fost identificate urmele unei cetati dacice cu caracteristici strategice asemanatoare celor din preajma Sarmizegetusei. Dacii de pe acest teritoriu au facut parte din primul stat dac centralizat al regelui Burebista, si mai tarziu din cel al lui Decebal. Din perioada stapanirii romane dateaza vestigii ale unor castre si ale unor asezari civile. Dupa parasirea Daciei de catre armata si administratia romana populatia autohtona daco-romana si-a continuat activitatea neintrerupt pe aceste meleaguri, dupa cum atesta descoperirile de la Rosia, Slimnic, Biertan, Brateiu, Medias etc. Intre dovezile continuitatii populatiei autohtone romanizate si ale raspandirii crestinismului se numara si inscriptia "EGO ZENOVIVS VOTVM POSVI" de pe tablita de bronz a obiectului paleocrestin descoperit la Biertan.