Numeroasele descoperiri arheologice (peste 1.000), sunt edificatoare pentru atestarea continuitatii de viata si civilizatie pe teritoriul actual al judetului Prahova. Paleoliticul este bine reprezentat (depozite de silex) in aria localitatilor Lapos, Targsoru Vechi s.a. Neoliticul (culturile Cris, Boian, Gumelnita), cu unelte diverse din piatra, cu ceramica abundenta cu decor specific fiecarei culturi, plastica antropomorfa si zoomorfa etc., a fost identificat pe teritoriul localitatilor Targsoru Vechi, Ploiesti, Ceptura, Vadu Sapat (pe valea Budureasca) s.a. Perioada de trecere de la Neolitic la Epoca bronzului (c. 2500-2000 i.Hr.), corespunzatoare separarii triburilor de pastori de cele de agricultori si aparitiei patriarhatului, este atestata reprezentativ prin urmele materiale scoase la iveala in perimetrele localitatilor Ploiesti, Targsoru Vechi, Gherghita, Vadu Sapat (pe valea Budureasca), Breaza s.a. 